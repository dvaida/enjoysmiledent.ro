---
layout: blog-entry
title:  "Mituri versus Realităţi legate de sănătatea orală."
short_description: Cu siguranţă ai auzit numeroase  concepţii legate de modul în care trebuie să-ţi îngrijeşti dinţii...
image: https://source.unsplash.com/y3q-2m9zBoA
---

### Mituri versus Realităţi legate de sănătatea orală

![](https://source.unsplash.com/y3q-2m9zBoA)

>Cu siguranţă ai auzit numeroase  concepţii legate de modul în care trebuie să-ţi îngrijeşti dinţii, ce alimente sunt necesar a fi consumate sau cât de des trebuie să consulţi un medic stomatolog.
Toate aceste aspecte practicate greşit pot duce la daune ireversibile asupra dinţilor tăi.

#### Am selectat  cele mai frecvente ***mituri*** întâlnite în rândul pacienţilor:

* [Dacă nu te doare nimic nu ai nevoie de un control stomatologic](red)

Cea mai mare greşeală pe care o fac majoritatea pacienţilor şi pe care... o regretă după. Să previi este întodeauna mai bine decât să tratezi, dar şi mai ieftin.

Nu aştepta ca durerea să apară, deoarece aceasta poate duce la şi mai multe complicaţii, uneori chiar şi până la pierderea dintelui în cauză. De altfel, există şi afecţiuni care sunt asimptomatice într-o primă fază.

Dacă te-ai confruntat cu o durere iar apoi ea dispare tot trebuie să vezi un medic stomatolog, căci problema sigur nu s-a rezolvat de la sine.


* [Sănătatea orală nu are legătură cu restul organismului](red)


Nimic mai fals! Sănătatea ta orală determină buna funcţionare a restului organismului. Este ca o poartă prin care pot intra bacteriile dăunătoare.

De exemplu la pacienţii cu boli parodontale bacteriile pot pătrunde în circulaţia sangvină afectând organe precum inima sau plămânii.

Pe de altă parte există afecţiuni ale cavităţii orale care te pot atenţiona că probabil ceva este în neregulă în organismal tău. Deci legătura este una bidirecţională.

* [Cariile au o mare componentă genetică](red)

Dacă parinţii tăi au avut multe carii nu înseamnă neapărat ca şi tu vei avea acelaşi
prognostic. Studiile spun că procesele carioase au o componentă genetică de doar 1%.

Cu o îngrijire riguroasă, dietă corectă şi vizite regulate la medicul stomatolog vei scădea
prevalenţa cariei la nivelul dinţilor tăi.

* [Periajul cu bicarbonat de sodiu alimentar sau zeamă de lămâie vor alibi dinţii](red)

Chiar dacă par opţiuni simple, ieftine şi mereu disponibile la tine în bucătărie este bine
să le şi laşi acolo.

Periajul cu bicarbonat de sodiu alimentar poate fi extrem de dăunător smalţului tău
ducând la apariţia abraziei dentare iar mai apoi a cariilor. Utilizarea împreună cu zeama
de lămâie, care este acidă, potenţează acest efect. Pot fi afectate şi gingiile, a căror
rănire cauzează afte sau gingivite.

Pulberea utilizată în cabinet pentru înlăturarea coloraţiilor extrinseci deşi are în
componenţă şi bicarbonat este o mixtură specială ce conţine şi alte ingrediente benefice
zâmbetului tău.

* [“M-a tras curentul”](red)

Mulţi pacienţi pun durerea dentară pe seama faptului ca “i-a tras curentul”, adică mai
simplu spus un curent de aer rece le-a provocat durerea.

Curentul însă nu este motivul real al durerii, este doar un factor care intensifică durerea
la nivelul unui dinte *deja afectat* (de carii, pulpite sau retracţii gingivale care expun
rădăcina). Acest pretext este un semnal de alarmă pentru sănătatea dentară.
De aceea, este foarte important să nu amâni vizita la cabinetul stomatologic.

* [Băuturile carbogazoase fără zahăr nu sunt nocive pentru dinţi](red)

Chiar dacă nu conţin zahăr conţin acizi(cu un ph de 2-3) extrem de dăunători smalţului
dinţilor tăi.

Zaharurile naturale din unele sucuri de fructe pot fi la fel de dăunătoare.

* [Femeile însărcinate ar trebui să evite medicul stomatolog](red)

Deşi majoritatea femeilor însărcinate au o reţinere când vine vorba de vizita la
stomatolog pe timpul sarcinii, trebuie să ţină cont de faptul că orice control este
binevenit. Acesta poate detecta la timp afecţiuni minore, prevenind gravida de
complicaţii care pot necesita tratamente şi investigaţii nerecomandate fătului.

De altfel, nivelurile crescute de hormoni pe parcursul acestei perioade pot cauza
inflamaţia şi sângerarea gingiilor.

* [Dinţii temporari nu contează. Oricum vor cădea](red)

O concepţie extrem de greşită, întâlnită din păcate în rândul tot mai multor părinţi.
Dinţii de lapte nu trebuie “subestimaţi”. Ei ajută copilul în buna desfăşurare a funcţiilor
aparatului dento-maxilar: îl ajută să mestece, să vorbească , să aibă o fizionomie
plăcută.

Extracţia prematură a dinţilor temporari creează complicaţii cu impact negativ asupra
dinţilor permanenţi şi a relaţiilor care se stabilesc între ei.