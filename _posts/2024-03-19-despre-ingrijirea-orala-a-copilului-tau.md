---
layout: blog-entry
title:  "Despre îngrijirea orală a copilului tău."
short_description: Pentru a avea grijă de sănătatea orală a copilului tău, trebuie să te implici cu adevărat şi cu regularitate.
image: https://source.unsplash.com/TGZoCRvv7IE
author: Dr. Maria Cristescu
last_modified_at: 2024-03-19T13:30:00+00:00
---

### Despre îngrijirea orală a copilului tău.

![](https://source.unsplash.com/TGZoCRvv7IE)

>Pentru a avea grijă de sănătatea orală a copilului tău, trebuie să te implici cu adevărat şi cu regularitate!

### 0 - 3 Ani

* Igiena orală a copilului tău trebuie să înceapă încă de dinaintea apariţiei primilor dinţi. Deşi nu se văd, ei sunt acolo. Cu o compresă îmbibată în ser fiziologic curăţă blând gingiile bebeluşului tău de două ori pe zi: dimineaţa după prima alăptare, iar apoi seara înainte de culcare.
* Odată cu apariţia primilor dinţi (cam după 6 luni) începe periajul dentar de două ori pe zi. Utilizează o perie moale cu un capăt mic şi cu o cantitate de pastă de mărimea unui bob de orez fără fluor (în caz de înghiţire), plus apă. Poţi începe utilizarea aţei dentare când primul dinte are deja un dinte vecin.

> !!! De reţinut
> 
> Nu-ţi lăsa copilul să adoarmă cu biberonul în gură. Expunerea dinţilor mai mult timp la băuturile conţinute în sticlă (ceai îndulcit, suc, lapte) va duce la apariţia cariei dentare; aşa numita “carie de biberon” cu o evoluţie rapidă . Cei mai afectaţi sunt dinţii din faţă.
>
> După vârsta de 6 luni se poate trece la utilizarea unei sticle cu pai sau a celei cu orificiu de scurgeretare. Acestea vor preveni acumularea de lichid în jurul dinţilor copilului tău.
>
> Până la 1 an, vor avea abilitățile motorii și coordonarea pentru a folosi singuri paharul.

### 3 - 7 Ani

* Periază dinţii copilului tău de două ori pe zi cu o periuţă moale de dimensiuni ceva mai mari şi pastă de dinţi de mărimea unui bob de mazăre cu un conţinut de fluor; până la această vârstă copilul a deprins capacitatea de a scuipa. După periaj se evită clătirea cu apă pentru  a-i perimite fluorului să acţioneze.

  Conţinutul de fluor va fi mărit odată cu creşterea  copilului şi cu necesarul individual stabilit de medicul dentist.

* Ajută-ţi copilul să se spele pe dinţi până când acesta dobândeşte dexteritatea realizării unui periaj corect. Asta se întamplă în jurul vârstei de 7-8 ani, chiar si 10. După care, e suficient să-l supraveghezi şi eventual să-l verifici la finalul periajului.
* Învaţă-l să utilizeze mijloacele auxiliare de igienă orală, să-şi perieze şi limba şi mai ales să deprindă obiceiul unu periaj realizat întodeauna seara înainte de culcare.


#### [Cum să îţi ajuţi copilul să îşi perieze dinţii într-un mod corect](red)

* Ghidează-i mâna astfel încât să simtă mişcarea corectă.
* Utilizaţi o oglindă pentru a vedea exact mişcările pe care le face şi care sunt dinţii pe care-i periază.
* Puteţi contoriza cele 2 minute necesare periajului prin utilizarea unui cronometru, a unei clepsidre sau a unei melodii preferate.

#### Ca nişte sfaturi de final…

* Realizaţi igiena orală împreună. Cel mai bun exemplu eşti chiar tu ca şi părinte.
* Îngrijirea orală timpurie ajută la stabilirea unor obiceiuri dentare bune pe măsură ce copilul tău crește. Igiena orală deficitară poate duce la infecții, boli sau alte probleme ale dinților.
* Nu uita de prima vizită la medicul stomatolog odată cu apariţia primilor dinţi, iar apoi de controalele periodice la 3-6 luni.

